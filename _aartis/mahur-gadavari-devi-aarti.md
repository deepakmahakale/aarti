---
layout: aarti
title_marathi: "माहुरगडावरी देवीची आरती"
title_translit: "Mahur Gadavari Devi Aarti"
title_en: "Mahur Gadavari Goddess Aarti"
category: devi
tags: ["देवी", "माहुर", "गडावरी", "आरती", "महाराष्ट्र"]
author: "पारंपरिक"
date: 2025-01-01
featured: true
meta_description: "माहुरगडावरी देवीची आरती - महाराष्ट्रातील माहुरच्या गडावरील देवीची पारंपरिक आरती"
keywords: "माहुर गडावर, देवी आरती, माहुर देवी, गडावरी आरती"
---

माहुरगडावरी माहुरगडावरी ग तुझा वास, भक्त येतील दर्शनास ॥धृ.॥

पिवळे पातळ ग पिवळे पातळ बुट्टेदार, अंगी काचोळी हिरवीगार
पितांबराची ग पितांबराची खोवून कास, भक्त येतील दर्शनास ॥१॥

बिंदीबिजवरा ग बिंदीबिजवरा भाळी शोभे, कर्णि बाळ्यान वेलझुबे
इच्या नथेला ग इच्या नथेला हिरवा घोस, भक्त येतील दर्शनास ॥२॥

सरी ठुसीन ग सरी ठुसीन मोहनमाळ, जोडवे मासोळ्य़ा पैंजन चाळ
पट्टा सोन्याचा ग पट्टा सोन्याचा कमरेला, हाती हिरवा चुडा शोभला ॥३॥

जाईजुईची ग जाईजुईची आणली फुले, भक्त गुंफीती हारतुरे
हार घालिते ग हार घालिते अंबे तुला, भक्त येतील दर्शनास ॥४॥

इला बसायला ग इला बसायला चंदनपाट, इला जेवाया चांदीचे ताट
पुरणपोळी ग पुरणपोळी भोजनाला, मुखी तांबुल देते तुला
खणनारळाची खणनारळाची ओटी तुला, भक्त येतील दर्शनास ॥५॥

माझ्या मनीची मानसपुजा, प्रेमे अर्पिली अष्टभुजा
मनोभावाने ग मनोभावाने पुजीते तुला, भक्त येतील दर्शनास ॥६॥